হুতিদের ৩৬টি লক্ষ্যবস্তুতে যুক্তরাষ্ট্র ও যুক্তরাজ্যের হামলা

ইয়েমেনে হুতি গোষ্ঠীর ৩৬টি লক্ষ্যবস্তুতে হামলা চালিয়েছে যুক্তরাষ্ট্র ও যুক্তরাজ্য। গতকাল শনিবার রাতে এসব হামলা চালানো হয়। লোহিত সাগরে যুক্তরাষ্ট্রের নেতৃত্বাধীন সামরিক টহল জোটের এক যৌথ বিবৃতিতে এ কথা জানানো হয়েছে।

বিবৃতিতে বলা হয়, আন্তর্জাতিক ও বাণিজ্যিক জাহাজ এবং লোহিত সাগরে চলাচলকারী নৌযানগুলোর ওপর হুতিদের ক্রমাগত আক্রমণের জবাবে ইয়েমেনের ১৩টি স্থানে ৩৬টি হুতি লক্ষ্যবস্তুতে হামলা চালানো হয়েছে।
যুক্তরাষ্ট্রের প্রতিরক্ষা দপ্তর পেন্টাগনের এক বিবৃতির বরাত দিয়ে বিবিসির প্রতিবেদনে বলা হয়, নতুন হামলায় হুতিদের ‘ভূগর্ভস্থ অস্ত্র মজুত স্থাপনা, ক্ষেপণাস্ত্রব্যবস্থা ও ক্ষেপণাস্ত্র উৎক্ষেপণ সরঞ্জাম, আকাশ প্রতিরক্ষাব্যবস্থা এবং রাডার ব্যবস্থা-সংশ্লিষ্ট লক্ষ্যবস্তুতে আঘাত হানা হয়েছে।

বিবৃতিতে আরও বলা হয়, ‘আমাদের লক্ষ্য উত্তেজনা কমানো এবং লোহিত সাগরে স্থিতিশীলতা পুনরুদ্ধার। কিন্তু হুতি নেতৃত্বের প্রতি আমাদের হুঁশিয়ারি পুনর্ব্যক্ত করতে দিন। অব্যাহত হুমকির মুখে আমরা বিশ্বের অন্যতম গুরুত্বপূর্ণ জলপথে জীবনের সুরক্ষা এবং বাণিজ্যের অবাধ প্রবাহ নিশ্চিত করতে দ্বিধা করব না।’
যুক্তরাষ্ট্রের সামরিক বাহিনীর সেন্ট্রাল কমান্ড জানিয়েছে, এর আগে গতকাল লোহিত সাগরের দিকে নিক্ষেপের জন্য প্রস্তুত করা হুতিদের ছয়টি জাহাজবিধ্বংসী ক্রুজ ক্ষেপণাস্ত্র হামলা চালিয়ে ধ্বংস করে দেওয়া হয়েছে।
