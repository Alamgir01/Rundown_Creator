মধ্যরাতে হাসপাতালে ফারিয়া, কী হয়েছে নায়িকার

চিত্রনায়িকা নুসরাত ফারিয়াকে হাসপাতালে ভর্তি করানো হয়েছে। গতকাল বৃহস্পতিবার দিবাগত রাতে তাঁকে ঢাকার বনানীর একটি বেসরকারি হাসপাতালে ভর্তি করানো হয় বলে জানান নুসরাত ফারিয়ার মা ফেরদৌসী পারভিন। আজ শুক্রবার সকালে তিনি প্রথম আলোকে বলেন, ‘ফারিয়ার মাথায় প্রচণ্ড ব্যথা। সিটি স্ক্যান করতে হবে। এরপর জানা যাবে সমস্যাটা কী।’
জানা গেছে, কয়েক দিন ধরেই অসুস্থ বোধ করছিলেন চিত্রনায়িকা নুসরাত ফারিয়া। গতকাল তা গুরুতর আকার ধারণ করে। একটা পর্যায়ে বাসায় জ্ঞান হারান তিনি। এরপর তাঁর মা ও পরিবারের অন্য সদস্যরা দ্রুত হাসপাতালে নিয়ে যান।
নুসরাত ফারিয়ার মা ফেরদৌসী পারভিন বলেন, চিকিৎসক তাঁদের জানিয়েছেন ফারিয়াকে আরও কিছুদিন পর্যবেক্ষণে রাখতে চান। সিটি স্ক্যান ছাড়াও আরও কয়েকটি পরীক্ষা–নিরীক্ষা করতে হবে তাঁর|ফেরদৌসী পারভিন আরও বলেন, ‘কয়েক মাস ধরে ফারিয়ার মাথাব্যথা। ইদানীং একটু বেশি ব্যথা হচ্ছে। কষ্ট পাচ্ছে খুব। গতকাল রাতে তা সহ্যের সীমা ছাড়িয়ে যায়। মাথাব্যথার কারণে ঘুমাতেও পারে না। আগে তো মাথাব্যথার কারণে টুকটাক ওষুধ খেত। এখন সেসবে কাজও করছে না।শারীরিকভাবেও খুব দুর্বল। খাওয়া-দাওয়ায় খুবই অনিয়ম আছে ফারিয়ার। এই অনিয়মের কারণে শারীরিক দুর্বলতাটা বেড়েছে। গ্যাস্ট্রিকের সমস্যাও দেখা দিয়েছে। এখন দেখা যাক চিকিৎসক কী বলেন।’

একটা সময় উপস্থাপনায় ব্যস্ত ছিলেন চিত্রনায়িকা নুসরাত ফারিয়া। তার আগে মিউজিক ভিডিওতে মডেল হিসেবেও দেখা গেছে। ২০১৫ সালে ‘আশিকী’ চলচ্চিত্রে অভিনয় করেই আলোচনায় আসেন নুসরাত ফারিয়া।এরপর একের পর এক চলচ্চিত্রে তাঁর উপস্থিতি নজর কাড়ে সবার। এরই ধারাবাহিকতায় বাংলাদেশের পাশাপাশি ভারতের পশ্চিমবঙ্গের চলচ্চিত্রেও অভিনয় করেন ফারিয়া। চলচ্চিত্রে ব্যস্ত হয়ে ওঠা ফারিয়া একটা সময় তাঁর কণ্ঠে গান তুলে নেন। তাঁর গাওয়া সেসব গানও তাঁকে আলোচনায় নিয়ে আসে।